# -*- mode: mandoku-view; -*-
#+TITLE: 經濟文衡
#+DATE: 2015-08-24 22:59:06.701866
#+PROPERTY: ID KR3a0057
#+PROPERTY: BASEEDITION WYG    
#+PROPERTY: JUAN 續集卷十一
<pb:KR3a0057_WYG_061-1a>¶
欽定四庫全書¶
　經濟文衡續集卷十一¶
　　　　　　　　　　　　　宋　滕珙　撰¶
　財賦類¶
　　乞蠲减稅錢增起之類¶
　淳熈戊戌秋八月差先生知南康軍次年己亥三月¶
　到任六月劄子奏乞蠲减星子縣稅錢事下戸部部¶
　下漕司責以對補故有是奏¶
<pb:KR3a0057_WYG_061-1b>¶
　此篇專以前日兵亂民方復業官吏節次增起稅額¶
　及和買折帛致民戸流亡乞行優恤¶
臣誤蒙聖恩竢罪偏壘自度庸愚無以補報到任以來¶
夙夜憂勞惟思所以上布聖恩下求民瘼仰副使令之¶
萬一者竊見本軍諸縣大抵荒凉田野蓁蕪人烟稀少¶
而星子一縣爲尤甚因竊究其所以乃知日前兵亂流¶
移民方復業而官吏節次增起稅額及和買折帛數目¶
浩瀚人戸盡力供輸有所不給則復轉徙流亡無復顧¶
<pb:KR3a0057_WYG_061-2a>¶
戀鄉井之意其幸存者亦皆茍且偷安不爲子孫長乆¶
之慮一旦小有水旱則復顧而之他觀其氣象如腐草¶
浮苴無有根蒂愁歎無聊深可憐憫是以去年六月曾¶
以此縣稅錢利害條具開奏乞賜蠲减伏蒙聖恩即日¶
降出而戸部下之本路漕司漕司委官究實復以申部¶
取㫖施行百里疲羸日夕仰望聖澤之下流不啻饑渴¶
而戸部乃以去嵗議臣之請復下漕司責以對補吏民¶
相顧悼心失圖臣愚惶惑亦不知所以爲計然竊伏惟¶
<pb:KR3a0057_WYG_061-2b>¶
念陛下寛仁勤儉㳟已愛民四方逺近凡以病告無不¶
惻然興念即賜復除臣不敢廣引前事且如近者汀州¶
所貢白金數千两一旦沛然出令舉以丐之了無難色¶
此豈復責其有所取償而後予之哉慘怛之愛發於誠¶
心而不可已也而徃者議臣不足以窺測天地含容施¶
生之大德輒爲對補之說以逆沮逺近祈恩望幸之心¶
臣雖至愚有以知其决非陛下之本心也一旦州郡誠¶
有餘財自當措置兊那以紓民力豈復敢以此等𤨏末¶
<pb:KR3a0057_WYG_061-3a>¶
上勞天聽正爲公私匱乏不能相救是以冐昩有此陳¶
請今乃限以對補之說不附其說則逺縣窮民永無蘇¶
息之期必從其說則勢無從出不過剜肉補瘡以欺天¶
㒺人不惟無益而或反以爲害不惟仰失陛下愛民之¶
本心而臣之愚亦有所不忍爲也是以敢冐萬死復以¶
奏聞欲望聖慈特降睿㫖檢㑹前奏依汀州例直賜蠲¶
放施行計其所捐除不礙上供數外不過納絹一千五¶
十餘疋錢三千九百餘貫比之汀州之數未爲甚費而¶
<pb:KR3a0057_WYG_061-3b>¶
可以少寛斯人使得安其生業臣不任祈天瀝懇皇恐¶
俟命之至¶
　　再乞蠲减南康星子縣稅¶
　是年七月以修舉荒政除先生直秘閣八月改除浙¶
　東提舉時方薦饑上軫宸慮遂不辭而拜十一月奏¶
　事延和殿凡七事此居其六¶
　此篇專乞蠲除虚額以寛民力¶
臣昨蒙聖恩待罪南康小壘自惟短拙無以補報萬分¶
<pb:KR3a0057_WYG_061-4a>¶
到任之初即以本軍星子縣稅錢偏重民不聊生條具¶
奏聞乞賜蠲减總計不過納絹一千五十餘疋錢二千¶
九百餘貫伏蒙聖慈即賜施行而有司不能仰體德意¶
輒引議臣對補開納之說以拒其請臣於今年得替之¶
前又嘗具奏兾卒蒙恩而逮今累月未奉進止竊意有¶
司尚守前説然臣之愚亦有不能自已者謹以前奏之¶
内最明白者二條復爲陛下陳之按本縣所管廬山一¶
帯多是高岩峭壁穹石茂林其間雖有些小田叚類皆¶
<pb:KR3a0057_WYG_061-4b>¶
磽瘠寒冷所入不多而經界官吏起紐稅錢數目浩瀚¶
難以輸納以故紹興年中守臣徐端輔者因寺院之請¶
减去一百四十餘貫减之誠是也然初不請命於朝而¶
輙私减之既又慮夫經稅之或虧也則妄引經界以前¶
不明文帳將人戸下田升作中等中田升作上等亦有¶
徑自下等而升上等者按籍履畆而横加其稅計錢一¶
百四十餘貫以隂補所免廬山稅錢之數中間常有漕¶
臣按臨人戸陳訴漕司爲之張榜約束改正而本軍不¶
<pb:KR3a0057_WYG_061-5a>¶
復奉行其後又有人戸曾經戸部陳訴而亦不能正也¶
臣竊惟國家子愛黎元憂勤懇惻常賦之外一毫不忍¶
有所多取而下土小臣率情妄作乃敢以一百四十餘¶
貫之稅無故而妄加於人雖其除之於山粗若得宜而¶
增之於田則悖謬甚矣故臣前奏欲乞將端輔所减山¶
稅明降指揮行與蠲减而其所增田稅却與改正依舊¶
等色均稅其爲事理曉然無可疑者而所蠲之數亦不¶
甚多不謂有司不顧大體而惜小費乃欲限以對補之¶
<pb:KR3a0057_WYG_061-5b>¶
説則是使臣又爲端輔之所爲而後已爾未興一利而¶
先起一害臣雖至愚有所不忍爲也今雖已去官守然¶
於此縣疲瘵之民有未能忘者故敢不避斧鉞之誅復¶
以上聞欲望聖慈矜憫明詔有司將此两條先次减免¶
改正其餘項目臣亦未敢便乞施行悉祈蠲免且乞專¶
委本路監司一員子細相度俟其奉報别賜指揮至於¶
淳熈六年十月十九日議臣對補之說其言吝細鄙狹¶
不逹大體無以將順陛下克己愛民聽言革弊之羙意¶
<pb:KR3a0057_WYG_061-6a>¶
而程奏顯言頒布海内非所以宣德意而廣仁聲於天¶
下也欲望聖明并賜追寢自今以來四方内外或有以¶
蠲除爲請者究其虗實而一以法義裁之則彼固不得¶
以肆其僥倖茍免之計亦何必逆爲之限以傷逺近祈¶
恩望幸之心哉抑古人亦有言曰百姓足君孰與不足¶
百姓不足君孰與足此乾坤廣大之心聖賢親切之訓¶
臣願陛下於此深留聖意則彼妄庸淺俗之言自將深¶
藏逺屏不敢以陳於陛下之前矣(辛丑延和/奏劄六)¶
<pb:KR3a0057_WYG_061-6b>¶
　　乞從民便送納錢絹¶
　先生守南康一意爲民凡有陳請上亦嘉納時本軍¶
　納價頗低下户納錢過重因申省乞爲敷奏¶
　此篇乞許聽從民間送納錢絹各隨其便¶
某近因奉行近降指揮令上三等户稅絹畸零丈尺凑¶
鈔送納本色外下户不成端疋税絹每尺並以一百文¶
足折價從便獨鈔送納節次據本軍下户陳訴乞依舊¶
凑納本色某初不知利害曲折只見朝廷指揮之意本¶
<pb:KR3a0057_WYG_061-7a>¶
爲優恤下戸但行喻遣催促送納自後㸃檢得見納到¶
數目大叚稀少遂行詢問乃知本軍絹價毎疋不過三¶
貫文足今令上三等戸得納本色而下戸却令一尺折¶
錢一百文足即納一疋計成四貫文足委是折錢太多¶
所輸反重於上戸所以下戸不願折納而某昏愚不能¶
加意詢訪及時申明致此違慢已從本軍具狀申尚書¶
省欲乞許從民便送納錢絹敢乞鈞慈早賜敷奏行下¶
以慿遵守催督免致拖欠爲公私乆逺之害(南康申省/劄子孝宗)¶
<pb:KR3a0057_WYG_061-7b>¶
(朝/)¶
　　再乞聽絹貴處納錢賤處納絹¶
某又竊詳今者所降指揮他州未聞有以爲病而申陳¶
者或是本處絹價髙貴今得例從低估民間實以爲便¶
故某所申亦不敢乞减所定錢數只乞許從民便則價¶
貴處人自納錢價賤處人自納絹两不相妨各得其便¶
(小貼/子)¶
　　乞免台州丁絹¶
<pb:KR3a0057_WYG_061-8a>¶
　先生既改除浙東提舉是年壬寅到司講求荒政外¶
　又念乞台州丁絹錢有抑納倍輸之患因上疏乞與¶
　蠲免¶
　此篇乞依建炎指揮每丁納半錢半絹¶
臣廵歴至台州據屬縣人戸陳狀稱逐年身丁每丁合¶
納本色絹三尺五寸并錢七十一文被州縣登承抑納¶
絹七尺其實本州每丁只發納上供三尺五寸却將錢¶
七十一文令人户倍輸折納本色竊念本州縣人戸連¶
<pb:KR3a0057_WYG_061-8b>¶
遭荒旱細民艱食見蒙催追𦂳急無所從出乞將逓年¶
多納理作今年合納其今年倍納在官乞理爲來年合¶
納之數臣喚到台州典級楊松年陸迅等供拖照案例¶
臨海五縣人戸合納丁絹除第一等止第四等係將丁¶
産稅錢併紐科納絹帛外所有第五等丁絹檢凖建炎¶
三年十一月三日德音節文两浙人户嵗出丁塩錢每¶
丁納錢二百二十七文並令納絹一丈綿一两已是太¶
重自今第五等以下人戸一半依舊折納外餘一半折¶
<pb:KR3a0057_WYG_061-9a>¶
納見錢台州人戸身丁毎丁收塩稅錢一百四十一文¶
足折納絹七尺自紹興三年首正將第五等人户丁塩¶
錢除一半折納絹三尺五寸外有一半折納見錢七十¶
文足五分計减退本色絹數是致闕少絹帛支遣本州¶
於紹興四年相度貼支官錢凑納具申朝廷復奉聖㫖¶
令台州椿管見錢與人戸納到數目依市價買發不得¶
科敷搔擾本州自紹興四年以後却將第五等人户合¶
納一半丁錢七十文五分足紐納絹三尺五寸照得第¶
<pb:KR3a0057_WYG_061-9b>¶
五等人户計一十九萬九千八十四丁合納丁塩錢二¶
萬八千七十貫八百四十四文除一半納本色外有一¶
半止合納丁錢一萬四千三十五貫四百二十二文足¶
本州却將上件丁錢紐作本色絹三尺五寸催納計絹¶
一萬六千五百九十疋一丈二尺以致人户陳理今來¶
若放免一半丁絹却合催納一半丁錢一萬四千三十¶
五貫四百二十二文足其所免上件丁絹本州逐年自¶
有支用䟎剰紬絹一萬六千二百餘疋可以通那充官¶
<pb:KR3a0057_WYG_061-10a>¶
兵等支遣不礙起發上供綱運之數臣照得台州諸縣¶
連年災傷細民重困若不優加存恤必見流移其第五¶
等人戸所納丁稅既有元降建炎三年指揮許納一半¶
見錢自不應並納本色今來台州若免納一半丁絹本¶
州自有䟎剩納絹可以通那支遣不礙起發上供之數¶
委無相妨臣已行下台州及臨海等縣遵照建炎三年¶
獲降指揮令人戸逐年每丁送納絹三尺五寸并一半¶
見錢七十文五分足免致重困貧民下户不得仍前違¶
<pb:KR3a0057_WYG_061-10b>¶
戾科抑外湏奏聞者(浙東奏狀/孝宗朝)¶
　　乞除州縣經總制錢¶
　事目詳見時政類第一叚(時除江/西提刑)¶
　此叚專論提刑司管催經總制錢起於宣和用兵權¶
　宜措畫今宜豁除以惠天下¶
竊見諸路提刑司所管拘催州縣經總制錢蓋前代之¶
所無而祖宗盛時亦未之有特起扵宣和末年倉卒用¶
兵權宜措畫當時建議之臣方且自以爲功而其兄聞¶
<pb:KR3a0057_WYG_061-11a>¶
之乃爲哭於先廟以爲作俑之禍且及子孫渡江以後¶
雖知其弊然費出愈䌓遂不能罷復有増加以至于今¶
乃為大農之經賦有司不敢復有蠲除之議然其始者亦但¶
計其出納多寡之實數而隨以取之則事雖失體而未¶
有甚害及紹興中推行經界之法民間違限契約悉出¶
投印故一二年間此錢之額倍於常嵗逮其畢事則便¶
復常數而無復前日之羡矣而一時乃有憸佞掊克之¶
人輙爲比較之說以誤朝聽使凡嵗入經總制錢悉以¶
<pb:KR3a0057_WYG_061-11b>¶
經界之年爲額其後雖或知其非義而小變之然猶必¶
使趂及一年所收最多之數至其甚無藝者則雖或災¶
傷年分檢放倚閣苖米稅錢已無所入而所謂經總制¶
錢者版曹總所猶不肯與之蠲除上下相臨轉相逼廹¶
下吏無所措其手足則其勢必至於巧爲名目取之於¶
民以求幸免司察之官雖知其然然既利其嵗額之盈¶
則亦不容有所訶問顧猶不足以及數則遂不過將新¶
蓋舊轉後爲前嵗月愈深逋負日積大郡所欠十數萬¶
<pb:KR3a0057_WYG_061-12a>¶
緡小郡亦不下一二萬數官吏操切日益嚴峻而莫有¶
知其事之本原者臣愚不知州縣之煎熬局促果何日¶
而少紓斯民之歎息愁怨果何時而少息也陛下厚德¶
深仁愛民如子疾痛疴癢無細不知抑搔按摩無逺不¶
及顧偶未聞此法之弊而已故臣輙敢冐昧以聞伏望¶
聖慈深照本末特詔有司先將災傷年分檢放倚閣苖¶
稅數内所收經總制額盡依分數豁除然後别詔大臣¶
深圖所以節用裕民之術討論經總制錢合與不合立¶
<pb:KR3a0057_WYG_061-12b>¶
額比較之利病而罷行之以幸天下臣不勝大願(戊申/延和)¶
(奏劄三/孝宗朝)¶
　　乞禁州縣科罰之弊¶
　事目同上¶
　此叚專論貪虐之吏大爲民害乞令本路帥臣諸司¶
　博訪事宜共行措畫逐一條奏¶
竊見江西路諸州舊有科罰之弊蓋因嵗入有限而費¶
出無常是以不免巧取扵民以傋支發凡是百姓有事¶
<pb:KR3a0057_WYG_061-13a>¶
入門不問曲直恣意誅求無有藝極民間受弊不可勝¶
言爲監司州縣者欲一切䋲之以法則財計頓闕州縣不¶
可復爲雖有良吏亦無以免若一切恣之不問則法廢¶
不行民怨無告而貪虐之吏更復並縁以濟其私爲害¶
愈甚前此漕司蓋嘗頗捐羡錢以補州縣嵗計之闕而¶
禁其科罰然後逺民得以粗安然聞其間亦有循習舊¶
態未能盡革去處欲望聖慈特降睿㫖令本路帥臣諸¶
司博訪事宜共行措畫逐一條奏以俟聖裁庶幾官用¶
<pb:KR3a0057_WYG_061-13b>¶
不乏民賦有經仰寛宵旰之憂濳消災沴之氣一路幸¶
甚(同上奏劄/四孝宗朝)¶
　　乞蠲减上供錢額¶
　光宗即位先生改差漳州庚戍四月到任奏除屬邑¶
　上供及蠲减本州無額經總制錢¶
　此篇專乞將諸縣所敷特賜除罷¶
臣契勘本州上供錢物一嵗之數通及四萬餘貫除一¶
萬七千餘貫買銀五千两解發又有大禮年分銀一千¶
<pb:KR3a0057_WYG_061-14a>¶
两該錢三千五百餘貫不在常年解發數内外一項折¶
茶錢七千貫一項罷科龍眼荔枝乾錢四千貫係逐年¶
尚書户部准崇寧大觀上供錢物格符下椿辦又一項¶
名爲抱認建寧府豐國監鑄不足鉛本錢其數亦一萬¶
六千貫雖無省符行下然逐年登帶省司帳狀不可分¶
文違欠三色總計二萬三千餘貫是皆無復根原來歴¶
之可考亦無戸眼窠名之可催從前只是本州多方那¶
兊一嵗僅能䟎得一萬二千貫錢起發而其餘一萬一¶
<pb:KR3a0057_WYG_061-14b>¶
千四十貫則以敷下諸縣措置解補向來州郡費出有¶
經縣道亦有寛餘可以椿辦以故移東補西未覺敗闕¶
近年以來州郡增添寄居待闕宗子孤遺養老歸正等¶
官嵗所支錢比之徃時日有增廣以此州郡窘匱而縣¶
道急廹日以益甚無復贏餘可以補趂雖於紹興乾道¶
年中两次蒙朝廷將上件三色上供錢盡數撥下本州¶
應副左翼軍口食馬料及忠順官驛料支遣其錢雖不¶
起發然皆是逐月指定之&KR0190;期限促廹尤不可緩而縣¶
<pb:KR3a0057_WYG_061-15a>¶
道所解徃徃愆期至乾道五年漳浦一縣趂辦不行州¶
郡不免將其所認錢數减下三千九百七十六貫州郡¶
自行抱認於是本州樁辦之數遂成一萬五千九百七¶
十六貫而諸縣所敷猶不减二千餘貫合三縣共爲七¶
千六十四貫縣道既無贏餘可積又無科名可催官吏¶
且欲避免一時州郡督責則不過因民之訴訟而科罰¶
之甚則誘人以告訐而脇取之州郡聞知稍行禁約則¶
諸縣便以藉口不肯畱心趂辦州郡不免又將别色官¶
<pb:KR3a0057_WYG_061-15b>¶
錢那兌充足爲州郡者憚其如此則遂一切聽其所爲¶
不復訶問不惟非理違法妄取民財之可罪而民之負¶
寃苦而訴於官司者皆無自而得其平矣前後守臣不¶
知其幾目擊此弊能不動心顧以数目浩大别無計策¶
可以斡旋朝廷又無蠲减之意是以不敢遽然有請今¶
幸議臣建白聖明開納許爲蠲减而臣獨幸得遭此時¶
其敢不以寔聞而力請之乎然上供錢内所有二萬餘¶
貫買銀之数臣固不敢輕議其三色錢内本州樁辦一¶
<pb:KR3a0057_WYG_061-16a>¶
萬五千九百七十六貫之数臣亦未敢有請故前所奏¶
只乞聖慈明詔有司且將諸縣所敷七千六十四貫特¶
賜除罷却於本州合發别項朝廷錢内照数截撥添凑¶
應副前項左翼軍忠順官等支遣則庶幾州粗有以恤¶
縣縣粗有以恤民而海隅蒼生惸獨鰥寡亦可以少被¶
聖主發政施仁之澤矣(漳州奏狀/光宗初政)¶
　　乞减經總制錢額¶
　事目同上¶
<pb:KR3a0057_WYG_061-16b>¶
　此篇專乞將近年增額特賜蠲减¶
臣契勘經總制錢不當立額不待智者而後知也盖其¶
出於倉庫出納田宅契劵之所收者雖可約計其大槩¶
然財計有時而虧盈物價有時而高下則其数已有不¶
可得而凖者又况所謂無額錢者元無一定窠名可以¶
樁辦其多少不可得而預知故其創立之初直以無額¶
名之則其不當立額也雖至愚亦知之矣而比年以來¶
悉皆立額比較蓋縁紹興十九年中推行經界人戸多¶
<pb:KR3a0057_WYG_061-17a>¶
有白契不堪照用爭出投印致得當年經總制錢所收¶
增羡遂有無狀小人獻此殘賊之計一時朝廷既爲所¶
誤而其流毒至今未已此本州經制之額所以至於二¶
萬四千六百五十一貫者盖以紹興二十三年之數爲¶
凖也總制之額所以至於五萬五千六百七貫者盖以¶
紹興二十八年之數爲凖也然此其所以爲凖者又非¶
當年自然收到之實數皆是後來督責追捕之虗額而¶
一時朝廷决意施行官吏不敢爭執遂以至今逐年收¶
<pb:KR3a0057_WYG_061-17b>¶
趂不上常虧一二萬貫至於無額之額則立法以來只¶
以逓年爲額爲錢不過五千三百一十二貫而已隆興¶
二年通判趙不敵者妄意希賞創立北溪稅塲於数十¶
里外逺收竹木之税又於買納上供銀實收囘出剩價¶
錢多方督廹䟎得四千七百五十四貫以充其数於是¶
無額之額遂增至一萬六十六貫逓年收趂不上所虧¶
亦不下六七千貫州縣無計可爲則亦兊那科罰如前¶
項所以趂辦上供之術而已而又重以守倅皆有磨勘¶
<pb:KR3a0057_WYG_061-18a>¶
之賞下吏相與希意迎合故其督責無藝冐昩不顧又¶
非别色官錢之比使仁人君子坐視民之狼狽而不知¶
所以爲策亦有年矣今幸外廷之議偶及於此得與諸¶
州例蒙蠲减而本州不幸獨以逓年發足之數所减不¶
及百分之一此盖任事者未知逓年所以不曾拖欠正¶
以官吏無狀避罪希賞不能仰體聖朝愛民厚下之本¶
意不顧郡計之盈虗民情之苦樂既已增立虗額於前¶
而又强爲登足於後也且其所取之数若彼其多所减¶
<pb:KR3a0057_WYG_061-18b>¶
之数如此其少分之諸縣至有僅得五十千者是曾不¶
足以當其平日所罰中人一家之数而論者遽欲責其¶
盡除目前科罰之弊又望其便見蠲减名色若干之實¶
其亦難矣故臣前所奏欲乞聖慈且將近年通判趙不¶
敵所增四千七百五十四貫者特賜蠲减庶幾州縣稍¶
稍有以相恤百姓不至大叚受害至於此錢不當立額¶
之本末則臣昨因賜對嘗獲面陳伏蒙至尊夀皇聖帝¶
深加奬納然臣於是時尋即去國以故不聞有所施行¶
<pb:KR3a0057_WYG_061-19a>¶
今亦未敢出位犯分輙有所陳但望聖慈博採羣議更¶
加詳酌㧞本塞原以幸天下臣不勝大願(漳州奏狀/光宗初政)¶
　　乞减添差員數之弊¶
　是年八月己未除先生煥章閣待制侍講冬十月奏¶
　事行宮便殿共五事此居其二¶
　此叚專論荆南嵗計入少出多乞减諸班換授歸正¶
　雜色補官員數以寛民力¶
臣前任備員潭州兼管荆南路安撫司事竊見本路土¶
<pb:KR3a0057_WYG_061-19b>¶
瘠民貧無他生理而州縣嵗計入少出多徃徃例於常¶
賦之外多收加耗重折價錢尚且入不支出公私俱困¶
昨來諸司察見其弊累嘗蠲减務寛民力連年所放蓋¶
已不貲而州縣起發上供支遣俸給諸色費用尚仍舊¶
額略無所損㳂此官司已是狼狽不可支吾或有非泛¶
賞給調發支賜若更差到諸班換授歸正雜流補官之¶
人復有增加則愈見逼廹無以爲計臣近者嘗與漕臣¶
何異備奏全州守臣韓邈所申乞减添差員数可見一¶
<pb:KR3a0057_WYG_061-20a>¶
端至於其他州縣大略徃徃類此不唯官吏茍且目前¶
多方趣辦不暇爲國家赤子計而按察之官知其甚不¶
得已以至於此亦不忍盡法按治無由發覺竊念本路¶
東望朝廷逺在二千餘里之外而北據重湖南撫諸峒¶
形勢所關亦非他道之比萬一民貧不堪誅剥一旦屯¶
結自爲擾亂而盗賊蠻猺相挺而起則不知議者何以¶
處之臣自到任以至去官僅及三月雖未及詳宻究其¶
曲折然其大勢如此亦不待智者而後知矣故嘗深以¶
<pb:KR3a0057_WYG_061-20b>¶
爲憂欲爲料理但以召還之遽未暇子細詢考畫一奏¶
聞今者既蒙賜對又不敢不爲陛下一言欲望聖慈深¶
察一視同仁特詔本路帥臣監司更以前日全州所申¶
事理通之諸郡並行均節將大叚闕乏去處特與痛加¶
裁减指定奏聞取㫖行下庶幾州得以恤其縣縣得以¶
寛民力而其間或有不奉詔者亦且無詞以逃其罪則¶
遐逺之民均被實惠而寛大之恩不但爲掛墻壁之具¶
而已臣奉使亡狀不早上聞以至今日死有餘罪伏惟¶
<pb:KR3a0057_WYG_061-21a>¶
矜赦而亟圖之則一路幸甚(甲寅行宮便殿奏/劄三寧宗初政)¶
　¶
　¶
　¶
　¶
　¶
　¶
　¶
<pb:KR3a0057_WYG_061-21b>¶
　¶
　¶
　¶
　¶
　¶
　¶
　¶
　經濟文衡續集卷十一¶
